Lithuanian Journal of Statistics 
Lietuvos statistikos darbai 
2015, vol. 54, No 1, pp. 92–100 
2015, 54 t., Nr. 1, 92–100 p. www.statisticsjournal.lt   
 
Lithuanian Statistical Association,  Statistics Lithuania     
Lietuvos statistikų sąjunga,  Lietuvos statistikos departamentas ISSN  2029-7262  online 
TEKSTŲ NEHOMOGENIŠKUMO TYRIMAS NAUDOJANT ŽYMEKLIUS 
 
Monika Lapėnaitė-Gedvilė1, Karolina Piaseckienė2, Marijus Radavičius3 
 
1, 3 Vilniaus universitetas, Matematikos ir informatikos institutas 
1Vilniaus Gedimino technikos universitetas 
 2 Šiaulių universitetas, Informatikos, matematikos, e. studijų institutas  
Adresas: 1, 3 Akademijos g. 4, LT-08663 Vilnius, Lietuva  
1 Saulėtekio al. 11, LT-10223 Vilnius, Lietuva   
2 Višinskio g. 19, LT-77156 Šiauliai, Lietuva 
El. paštas: 1lapenaite.monika@gmail.com, 2k.piaseckiene@gmail.com, 3marijus.radavicius@mii.vu.lt 
 
 
Gauta: 2015 m. rugpjūtis Pataisyta: 2015 m. rugsėjis   Paskelbta: 2015 m. lapkritis 
 
Santrauka. Straipsnio tikslas – įvertinti tekstų statistinį nehomogeniškumą pagal funkcinių žodžių ir kitų lingvistinių 
elementų vartoseną. Atliktas empirinis tyrimas remiasi mokykloms rekomenduojamų suskaitmenintų grožinės literatūros 
kūrinių biblioteka http://ebiblioteka.mkp.emokykla.lt. Apskaičiuojami sudarytų dažnų žodžių formų ar kitų kalbinių struktūrų 
rinkinių, juos vadinsime žymekliais, dažnumai tekstų blokuose, jungiančiuose 50 iš eilės einančių sakinių. Pastebėta, kad 
žymeklių dažnumai blokuose turi ženklią perteklinę sklaidą, palyginti su lingvistikoje įprastu homogeniškumo modeliu. 
Pasirinktoms žymeklių grupėms parinkti kelių tipų hierarchiniai binominės logistinės regresijos modeliai, naudojantys 
autoriaus identifikatorių, bloko ilgį ir likusių žymeklių dažnius blokuose kaip aiškinančiuosius kintamuosius, leido paaiškinti 
didelę dalį pasirinktųjų žymeklių perteklinės sklaidos. 
Reikšminiai žodžiai: statistinė lingvistika, perteklinė sklaida, tikėtinumo nuokrypis, binominė logistinė regresija, 
funkciniai žodžiai. 
 
1. Įvadas 
Spartus kompiuterių mokslo ir technikos vystymasis ir vis platesnis panaudojimas sąlygojo kiekybinių metodų, tuo 
pat metu ir duomenų analizės bei statistikos, skverbimąsi į kalbotyrą. Vienas iš statistikos (duomenų analizės) taikymo 
kalbotyroje ypatumų yra susijęs su apibendrintuoju Zipfo-Mandelbroto dėsniu [25, 12], kuriuo nusakomas žodžių, 
išrikiuotų jų pasitaikymo tekstyne dažnumų mažėjimo tvarka, skirstinys. Praktiškai šis dėsnis pasireiškia tuo, kad 
nedidelė žodžių dalis pasitaiko labai dažnai, o ženkli jų dalis, kartais viršijanti 50 %, tekstynuose yra pavartota tik kartą. 
Dažnai tekstuose sutinkami žodžiai (arba žodžių formos) turi savybių, nebūdingų retesniems žodžiams, ir paprastai yra 
funkciniai žodžiai, t. y. atlieka tekstuose tam tikras funkcijas. Labai dažnų žodžių ar žodžių formų reikšmę ir 
panaudojimo galimybes lietuviškų tekstų analizėje nagrinėjo Utka (2005a, 2005b, 2006) [21–23]. Straipsnyje [22] 
pastebėta, kad labai dažnų žodžių proporcijos skirtinguose tekstuose (kūriniuose) yra gana skirtingos. Dažniausių 
žodžių rinkiniui, sudarytam iš 98 žodžių, aprašomosios faktorinės analizės metodu išskirti 7 faktoriai, kurių kokybinė 
interpretacija leido įvardyti ir aprašyti 7 tekstų funkcijas ir paradigmas. Dabašinskienė (2009) [5] tyrė šnekamąją kalbą 
ir lygino ją su rašytine kalba. Jos pateikta statistika rodo, kad įvardžių, prielinksnių ir prieveiksmių (jų pagrindinę dalį 
sudaro labai dažnai vartojami žodžiai) vartosenos lietuviškuose tekstuose proporcijos šnekamojoje ir rašytinėje kalboje 
pastebimai skiriasi. Vadinasi, jos turėtų skirtis ir tekstuose, kuriuose skiriasi tiesioginės ir netiesioginės kalbos 
proporcija. Tiesioginės kalbos ypatumus, taip pat ir labai dažnų žodžių pasiskirstymą tyrė Leonavičienė (2006, 2007) 
[10, 11]. Pacituoti pastebėjimai rodo, kad lietuviški tekstai yra gana nehomogeniški pagal labai dažnų, funkcinių žodžių 
vartojimo dažnį. 
Kalbos (tekstų) nehomogeniškumas yra suprantamas įvairiai. Kalbos variantiškumas (angl. variation) ir kitimas 
(angl. change) yra pagrindinės sociolingvistikos sąvokos [13, 28]. Sociolingvistika tyrinėja tarmes, kalbos skirtumus ir 
panašumus tarp skirtingų socialinių grupių, skirtingų geografinių regionų, laikmečių ir pan. Tačiau skiriasi ne tik 
 Monika Lapėnaitė-Gedvilė, Karolina Piaseckienė, Marijus Radavičius 93 
 
socialinių grupių, bet ir atskirų autorių kalba. Tekstų heterogeniškumas apibrėžiamas kaip intertekstualumo 
apibendrinimas, svetimų tekstų, posakių tiesioginis (žymėtasis heterogeniškumas) ir netiesioginis (nežymėtasis 
heterogeniškumas) panaudojimas tekste [9, 3]. 
Tekstų (statistinis) nehomogeniškumas yra seniai pastebėtas ir taikomas natūralios kalbos apdorojime (angl. 
natural language processing) bei informacijos paieškoje ir išrinkime (angl. information retrieval), pavyzdžiui, siekiant 
padidinti užklausų (angl. query) efektyvumą [15] ir sprendžiant tekstų klasifikavimo (pagal žanrą, stilių ir pan.), taip pat 
ir autoriaus identifikavimo uždavinius [19, 7, 27]. Tačiau kalbos mokslo požiūriu autorystės nustatymas nėra įdomus 
uždavinys, nebent siekiama nustatyti to paties teksto, kurį reikėjo kuo tiksliau atpasakoti, atpasakojimo autorių (plg. 
[27, 26]). Kitaip autoriai atskiriami pagal mintis ir nuostatas, kurios atsispindi kalboje, o ne pagal pačią kalbą. 
Šiame straipsnyje tiriamas tekstų (kalbos) nehomogeniškumas skiriasi nuo aukščiau minėtų jo variantų. Jis 
pasireiškia per labai dažnų, funkcinių žodžių ir kalbos elementų vartosenos (statistinius) skirtumus, jos kintamumą 
tekste. Jis būdingas ir tam pačiam autoriui, ir net tam pačiam jo kūriniui, nes skirtingoms mintims išdėstyti reikia 
skirtingų kalbos priemonių bei struktūrų. Tekstų nehomogeniškumas apsunkina (analitinės) statistikos metodų taikymą 
kalbotyros moksle, kadangi yra sudėtinga sukonstruoti adekvatų, atsižvelgiantį į nehomogeniškumą, galimų tekstų 
statistinį modelį. Jeigu autorius galima atskirti pagal jų tekstų statistines savybes, vadinasi, kiekvienam jų reikia 
sudaryti skirtingus jų kalbos statistinius modelius. Taip formuluojant, tai – neperspektyvus uždavinys. Callison-Burch ir 
Osborne (2003) ([4], 25 psl.; plg. [1], p. 19–21, kur Abney polemizuoja su Chomskiu) vadina tai natūraliosios kalbos 
nestacionarumo problema ir mano, kad artimiausiu metu ji, matyt, nebus išspręsta. Kol kas modeliuojant kalbą įprasta 
laikyti, kad ji yra generuojama to paties stacionaraus šaltinio. Tariama, kad sakiniai tekste yra generuojami 
nepriklausomai vienas nuo kito, o sakinio elementų skirstinys yra aprašomas n-tos eilės Markovo grandine ( 3) arba 
pasitelkiant tikimybines kontekstines gramatikas. Nežinomi modelio parametrai, sąlyginės tikimybės, įvertinamos 
remiantis n-gramų (n iš eilės einančių žodžių) dažnumų statistika tekstyne [4, 17, 7]. 
Labai dažniems žodžiams pritaikyta faktorinė analizė [22] liudija, kad tarp jų dažnumų tekstuose yra koreliacija. 
Remiantis tuo, kad dauguma labai dažnų žodžių yra funkciniai ir susiję su tam tikromis kalbos struktūromis, galima 
iškelti hipotezę, kad minėta koreliacija atspindi statistinius sąryšius tarp atitinkamų kalbos elementų ir struktūrų. Jeigu 
pasirodytų, kad tie sąryšiai yra nepriklausomi arba silpnai priklausomi nuo teksto autoriaus, temos ir pan., tai būtų 
vienas iš svarbių požymių, kad jie atspindi ne atskiram konkrečiam tekstui, o pačiai kalbai būdingas savybes [14]. 
Šiame darbe atliktas eksperimentas, kurio tikslas – įvertinti lietuviškų tekstų nehomogeniškumą pagal vartojamų 
funkcinių žodžių ir kitų kalbos elementų tikėtinus dažnumus ir proporcijas. Tariama, kad tuos dažnumus galima įvertinti 
pasitelkiant žymeklių statistiką [8]. Žymekliai – tai tekstuose pakankamai dažnai pasitaikantys ir gana paprastu 
algoritmu identifikuojami žodžiai, žodžių formos ar kiti teksto elementai, glaudžiai, kaip manoma, susiję su tiriamąja 
kalbos funkcija, struktūra ar savybe. Tinkamų žymeklių (grupių) parinkimas yra sudėtingas uždavinys, palyginamas ar 
net sudėtingesnis negu informacijos paieškos ir išrinkimo efektyvios sistemos sukūrimas (plg. [18]). Taigi, žymekliai 
yra terminų labai dažnas žodis, labai dažna žodžio forma [21], taip pat natūraliosios kalbos apdorojime taikomų 
terminų žodžių krepšelis (angl. bag-of-words), rodyklės–terminai (angl. indexing terms) analogas (žr., pvz., [4, 15, 20]), 
bet bendrą žymeklių idėją ir paskirtį geriausiai atitinka lingvistinėje tipologijoje įvestas terminas klasterinė kalbos dalis. 
Tai – laisvas vertimas iš anglų kalbos termino distributional part of speach, kuris apibrėžiamas kaip žodžių formų 
rinkinys, gautas pritaikius tekstynui klasterizaciją (klasterinę analizę) [24]. Klasterinėms kalbos dalims nekeliami jokie 
išankstiniai kokių nors kalbos struktūrų reikalavimai, jos apibrėžiamos remiantis vien tik jų pasiskirstymu tiriamajame 
tekstyne (tai paaiškina angliško termino kilmę). Tačiau žymekliai skiriasi nuo visų aukščiau išvardytų terminų vienu ar 
kitu aspektu. Pavyzdžiui, skirtingai nuo klasterinių kalbos dalių, žymeklių rinkinių sudarymui gali būti taikomi kiti 
metodai, ne vien tik klasterinė analizė. Nors šiame darbe, kaip ir [8], tinkamų žymeklių, glaudžiai susietų su 
konkrečiomis tiriamomis kalbos struktūromis, parinkimo uždavinys nėra sprendžiamas, ši tema paliečiama aptariant 
tyrimo rezultatus. 
Konkretizuosime sprendžiamus uždavinius: 
(1) Parodyti, kad tekstuose (kalboje) ženkli statistinės informacijos apie kalbą dalis, vaizdžiai tariant, yra už žodžių 
trigramų ir sakinio ribų, o taip pat šalia bendros ištisinės tekstynų statistikos, nes, skirtingai nuo pastarosios, ta 
informacija remiasi lokalia (sakykim, penkiasdešimties sakinių ilgio) nuoseklaus teksto fragmentų statistika. 
(2) Pademonstruoti, kad tam tikri dažnų žodžių ar kitų kalbos elementų rinkiniai (juos vadiname žymekliais) gali tikti 
aukščiau minėtai statistinei informacijai kaupti. 
94 Tekstų nehomogeniškumo tyrimas naudojant žymeklius 
 
(3) Sudaryti kelis potencialių žymeklių rinkinius ir ištirti jų tarpusavio lokalius, bet išeinančius už sakinio ribų 
statistinius ryšius. Patogus būdas tokiems ryšiams aprašyti yra regresiniai (prognozavimo) modeliai, kurie, remiantis 
informacija apie vienus žymeklius, leidžia prognozuoti kitų žymeklių dažnumą ir proporciją tekste bei įvertinti jų 
skirstinį. Sociometrijoje jau įprasta taikyti logistinę regresiją [13, 6], šis modelis taikomas ir šiame darbe. 
Tyrime naudojami duomenys yra dvidešimt keturių autorių trisdešimties panašaus žanro lietuviškų kūrinių, skirtų 
5–8 kl. mokiniams, tekstai (http://mkp.emokykla.lt/ebiblioteka/). Duomenų apdorojimui ir statistinei analizei buvo 
naudojamas paketas R [http://www.r-project.org/] ir sistema SAS [19] (procedūra LOGISTIC). 
Kitame skyrelyje trumpai aprašyta tyrimo metodika, 3 skyrelyje aptarti rezultatai ir 4 skyrelyje suformuluotos 
išvados. 
2. Tyrimo metodika 
Darbe nagrinėjami 3 žymeklių rinkiniai: (I) įvardžiai, (L) prielinksniai ir (B) įvardžiuotiniai būdvardžiai bei 
būdvardžių aukštesnysis ir aukščiausiasis laipsniai. Kai kuriems įvardžiams, prielinksniams ir išvardytoms būdvardžio 
formoms būdingas morfologinis nevienareikšmiškumas [16, 17]. Pavyzdžiui, įvardis „mano“ yra ir veiksmažodžio 
„manyti“ forma, o įvardis „mes“ yra ir veiksmažodžio „mesti“ forma. Todėl šie rinkinių pavadinimai yra sąlyginiai, 
faktiškai jie yra tik žodžių formų rinkiniai. Žymeklių morfologinis vienareikšmiškumas kartais gali būti pageidautinas, 
bet apskritai jis nėra būtinas. O remiantis analogija tarp žymeklių ir klasterinių kalbos dalių, morfologinis 
vienareikšmiškumas visai nereikalingas [24]. Tyrime naudojami neanotuoti tekstai ir žymeklių morfologinio 
nevienareikšmiškumo problema nesprendžiama. 
Žymeklių rinkiniai dar yra skirstomi į grupes pagal linksnį, paskirtį ar kitas ypatybes. Kiekvienos grupės 
pavadinimas susideda iš 3 simbolių. Pirmasis simbolis rodo pavadinimą vieno iš jau minėtų rinkinių (I – įvardis, L – 
prielinksnis, B – būdvardžio formos), antrasis – papildomas grupės ypatybes, savitas kiekvienam rinkiniui (žr. žemiau), 
o trečiasis – su žymekliu susijusį linksnį (1 – vardininkas, 2 – kilmininkas, 3 – naudininkas, 4 – galininkas, 5 – 
įnagininkas, 6 –  vietininkas, o simbolis 0 žymi, kad linksnis nėra vienareikšmiškai nusakytas arba jis ignoruojamas). 
Antruoju simboliu pažymėtos ypatybės kiekvienam rinkiniui yra skirtingos. 
Įvardžiams tokių ypatybių yra 10: raidė A žymi įvardžio „aš“ formas, T – įvardžio „tu“ formas, J – įvardžių „jis“ ir 
„ji“ formas, R – parodomųjų įvardžių formas (pvz., „šis“, „ši“, „tas“, „toks“ ir pan.), B – apibendrinamųjų įvardžių 
formas (pvz., „viskas“, „niekas“, „visas“, „visa“ ir pan.), Q – klausiamųjų įvardžių formas (pvz., „kas“, „kuris“, „kuri“, 
„katras“, „katra“ ir pan.), K – atskiriamųjų įvardžių formas (pvz., „kitas“, „kita“, „kitoks“, „kitokia“, „vienoks“, 
vienokia“ ir pan.) ir t.t. 
Prielinksniams išskirti 7 papildomi požymiai. Raidė V žymi prielinksnius, kurie dalyvauja tik vietos aplinkybėse 
(pvz., „anapus“, „ant“, „greta“, „pas“, „paskui“, „prie“, „palei“, „pro“, „šiapus“, „ties“, „viduj“), T – prielinksnius, kurie 
yra susiję tik su vieta ir su laiku (pvz., „apie“, „arti“, „iki“, „ligi“, „nuo“, „tarp“), C – prielinksnius, kurie yra susiję su 
išrikiavimu ir palyginimu („aukščiau“, „pirma“, „pirmiau“, „sulig“, „žemiau“), A – prielinksnius, kurie yra susiję su 
tikslu, priežastimi ar nurodo „centrą“, į kurį nukreiptas arba iš kurio kyla veiksmas (pvz., „anot“, „dėka“, „dėl“, „į“, 
„iš“, „pagal“, „pasak“); E – prielinksnius, kurie rodo išskyrimą, atmetimą ar pakeitimą („be“, „vietoj“), S žymi 
prielinksnį „su“. Visi kiti prielinksniai sudaro grupę, kuri žymima simboliu „_“ (apatiniu brūkšniu). 
Būdvardžių formoms yra sudarytos 3 grupės: skaičius „2“ žymi aukštesnįjį būdvardžio laipsnį, 3 – aukščiausiąjį 
būdvardžio laipsnį, o raidė „i“ – įvardžiuotinę būdvardžio formą. Šio rinkinio žodžiai identifikuojami pagal minėtoms 
būdvardžių formoms būdingas galūnes (bet tokias galūnes turi ne vien tik būdvardžiai!). 
 
Sudarytų žymeklių grupių statistinis tyrimas atliekamas pagal tokią metodiką. 
1. Pasirenkama žymeklių grupė, kurios narių pasitaikymo tekste dažnumui prognozuoti bus sudaromas regresinis 
modelis, naudojantis informaciją apie kitų žymeklių grupių pasitaikymo tekste dažnumus. 
2. Kiekvieno autoriaus tekstai suskaidomi į nesikertančius blokus po 50 sakinių ir kiekviename bloke 
suskaičiuojami visų žymeklių grupių pasitaikymo juose dažnumai. Prognozuojamas pasirinktos žymeklių grupės 
dažnumas laikomas aiškinamuoju kintamuoju, o žymeklių grupių pasitaikymo tekste dažnumai yra laikomi 
aiškinančiaisiais kintamaisiais. Aiškinančiųjų kintamųjų sąrašas papildomas bloko ilgiu (bloko žodžių kiekiu), 
tiksliau – jo (dešimtainiu) logaritmu, bei autoriaus identifikatoriumi (numeriu). 
 Monika Lapėnaitė-Gedvilė, Karolina Piaseckienė, Marijus Radavičius 95 
 
3. Ankstesniame punkte sudarytiems blokų duomenims parenkamas binominės logistinės regresijos modelis ir 
kryžminio patikrinimo metodu įvertinami pasirinktos žymeklių grupės pasirodymo kiekviename bloke dažnumai ir 
tikimybės. 
4. Apskaičiuojami Pearsono (normuotas chi-kvadrato) atstumas 
 
C2 = ∑
^
^j
 
 
ir tikėtinumo nuokrypis (arba normuota Kullbacko–Leiblerio divergencija, angl. deviance) 
 
T2 =  ∑j log ^ , 
 
kurie matuoja neatitikimo dydį tarp stebėtųjų reikšmių ir jų prognozių, gautų naudojant įvairius statistinius modelius 
(žr., pavyzdžiui, [2, 13]). Čia  žymi j-ąją stebėtąją aiškinamojo kintamojo reikšmę, o ^  žymi jos prognozę, naudojant 
atitinkamą modelį su įvertintais nežinomais to modelio parametrais, 1,… , . 
 
1 pastaba. Žymeklių grupė prognozavimui pasirenkama remiantis keliomis taisyklėmis. Visų pirma, ji turi būti 
pakankamai skaitlinga: yra nagrinėjamos tik tos grupės, kurių vidutinis dažnumas bloke viršijo 1. Be to, buvo 
atrenkamos grupės su didesniu tarpblokiniu nehomogeniškumu (statistiniu kintamumu). Ir, žinoma, prioritetą turi tos 
grupės, kurias gana paprasta susieti su kokia nors kalbos struktūra ar funkcija. Tokiu būdu buvo pasirinktos trys grupės: 
IT0, LV2 ir Inag. Grupė IT0 – visos įvardžio „tu“ formos, jos siejamos su tiesiogine kalba. Grupė LV2 – prielinksniai, 
reikalaujantys kilmininko linksnio ir susieti su vietos aplinkybe (pvz., „anapus“, „ant“, „greta“, „kitapus“, „link“, 
„netoli“, „prie“, „vidur“, „vidury“, „virš“, „viršuj“, „viršum“). Kadangi įnagininko linksnis vartojamas santykinai gana 
retai, tai buvo sudaryta nauja sudėtinė grupė Inag, į kurią apjungtos visos nagrinėjamos žymeklių grupės, susietos vien 
tik su įnagininko linksniu. Tai yra, į grupę Inag sujungtos visos žymeklių grupės, kurių pavadinimas baigiasi simboliu 
„5“. 
2 pastaba. Straipsnyje [8] bloko dydis buvo 10 sakinių. Šiame darbe jis padidintas iki 50 sakinių, nes į tyrimą 
įtrauktos ir retesnės žymeklių grupės. Idealiu atveju parinktas blokų dydis turėtų suderinti du prieštaringus siekius: 
sudaryti pakankamai didelius tekstų blokus, kad juose išryškėtų statistiniai dėsningumai, bet nesujungti į vieną bloką 
teksto fragmentų, kurie reikšmingai skiriasi naudojamomis kalbos struktūromis ir funkcijomis. Surinkus pakankamai 
statistinės informacijos apie lietuvių kalbą (kalbos elementus ir struktūras) galima būtų bandyti kurti adaptyvias teksto 
skaidymo į blokus procedūras. 
3 pastaba. Buvo sudaryti 5 tipų hierarchiniai binominės logistinės regresijos modeliai. Prieš juos aptardami, 
pateiksime trumpą binominės logistinės regresijos įvadą. Išsamų logistinės regresijos ir jos modelio parinkimo metodų 
aprašymą galima rasti [2], žr. taip pat [19]. Logistinė regresija dažnai taikoma sociolingvistikoje [13, 6]. 
Logistinės regresijos modelyje tariama, kad tiriamojo įvykio pasitaikymo tikimybė p priklauso nuo aiškinančiųjų 
kintamųjų vektoriaus : ,..., , p = p(x), ir ta priklausomybė yra nusakoma logit transformacija, vadinama 
jungties funkcija, bei tiesiniu prediktoriumi  su nežinomais parametrais : , . . . , : 
 
logit ;  :  log ;
;
 = ;  = .      (1) 
 
Tegu  žymi tiriamojo įvykio stebėtą dažnumą j-oje imtyje, sudarytoje iš  nepriklausomų ėmimų, 1,… , . 
Laikoma, kad tie stebėti dažnumai , . . . ,   yra sąlyginai nepriklausomi, kai žinomos visos aiškinančiųjų kintamųjų 
reikšmės   : , . . . , , 1, . . . , . Taigi, , kai žinomas   , turi binominį skirstinį su parametrais  ir  := 
  ; . Nežinomi logistinės regresijos modelio parametrai     , . . . ,  įvertinami naudojant didžiausio 
tikėtinumo metodą. Tegu ^ ^ , . . . , ^  žymi gautą didžiausio tikėtinumo įvertinį. Tuomet tikimybių  didžiausio 
tikėtinumo įvertiniai (prognozės) yra ^  :=   ; ^ , o stebėtų dažnumų  prognozės yra ^ ^ , 1,… , . 
96 Tekstų nehomogeniškumo tyrimas naudojant žymeklius 
 
Statistiniuose paketuose naudojamos simbolinės modelių užrašymo (specifikavimo) formos. Jeigu visi aiškinantieji 
kintamieji (1) modelyje yra kiekybiniai, o  yra daugiklis prie laisvojo nario, tai simbolinėje formoje šis modelis 
atrodytų taip:  ~ . . . . Kairėje šios išraiškos pusėje nurodomas aiškinamasis kintamasis, o dešinėje – 
aiškinantieji kintamieji, kitaip tariant, adityvūs veiksniai, įtraukti į tiesinio prediktoriaus apibrėžimą. Šiuo atveju yra 
paprasta susieti simbolinį modelio užrašą su matematiniu modeliu. Tačiau, jeigu simboliniame modelio aprašyme yra 
naudojami faktoriai, t. y. kokybiniai kintamieji, ir jų sąveikos (angl. interaction), tai detalizuoti, kaip tas aprašymas 
siejasi su skaliariniais kintamaisiais , . . . ,  yra keblu, nes sukuriama gana daug fiktyvių skaliarinių kintamųjų 
(statistiniuose paketuose tai atliekama automatiškai) priklausomybėms nuo faktorių ir sąveikų tinkamai aprašyti. 
Taikymuose ta sąsaja paprastai nėra svarbi, ypač tada, kai naudojami hierarchiniai modeliai. Hierarchiniuose 
modeliuose reikalaujama į modelį įtraukti visus kintamuosius ir visas jų žemesnės kaip m eilės sąveikas, jeigu pagal 
kokį nors modelio parinkimo kriterijų į modelį jau įtrauktos visų jų m-tos eilės sąveikos. Pavyzdžiui, jeigu į modelį jau 
įtraukta kintamųjų a, b ir c sąveika (ji žymima a*b*c), tai į modelį būtinai įtraukiami ir veiksniai a, b, c, a*b, a*c, b*c. 
Šiame darbe logistinės regresijos modelio parinkimas atliktas su SAS procedūra LOGISTIC [19], kuri turi dideles 
galimybes, yra lanksti ir leidžia efektyviai spręsti didelės apimties uždavinius. Kai kurių darbe tirtų modelių pradinis 
kintamųjų sąrašas gerokai viršijo 1000. 
Aptarsime nagrinėtus binominės logistinės regresijos modelių tipus. Modelių aprašymuose, siekiant pažymėjimų 
paprastumo, stebėti blokuose žymeklių grupių dažnumai yra žymimi taip pat, kaip ir atitinkamos žymeklių grupės. 
Pirmajame modelyje (M1) tariama, kad tiriamos žymeklių grupės pasitaikymo tekste tikimybė yra vienoda visuose 
blokuose, nepriklausomai nuo bloko teksto autoriaus. Ši tikimybė yra vienintelis šio modelio parametras. Modelis (M1) 
atitiktų įprastas (nors tiesiogiai ir neformuluojamas) tekstynų lingvistikos prielaidas. 
Antrajame modelyje (M2) laikoma, jog ta tikimybė gali būti skirtinga skirtingų autorių tekstuose. Modelis (M2) 
turi 24 nežinomus parametrus.  
Trečiasis modelis (M3) atsižvelgia ir į bendrą kiekvieno bloko žodžių kiekį, kitaip tariant, į vidutinį sakinio ilgį 
blokuose, kadangi sakinių kiekis visuose blokuose yra vienodas. Be to, šiame modelyje laikoma, jog vidutinio sakinio 
ilgio įtaka skirtingų autorių tekstuose gali skirtis. Simboliškai jį užrašyti galima taip: 
 
     IT0 ~ autor + ilgis_lg + autor*ilgis_lg.      (M3) 
 
Kairėje šios išraiškos pusėje yra nurodytas aiškinamasis kintamasis, šiuo atveju IT0. Kaip jau buvo minėta, kintamasis 
IT0 žymi stebėtus blokuose grupės IT0 dažnius. Dešinėje išraiškos pusėje yra išvardyti tiesinio prediktoriaus adityvieji 
veiksniai (angl. effects), išreiškiami per pradinius aiškinančiuosius kintamuosius, šiuo atveju kintamuosius autor ir 
ilgis_lg. Kintamasis autor žymi faktorių, kurį nusako autoriaus identifikatorius (numeris), ilgis_lg yra bloko ilgio 
dešimtainis logaritmas. Narys autor*ilgis_lg aprašo faktoriaus autor ir kintamojo ilgis_lg sąveikos poveikį aiškinamojo 
kintamojo skirstiniui. Modelis (M3) turi 48 nežinomus parametrus.  
Ketvirtasis modelis (M4) sudaromas nuosekliai papildant trečiąjį modelį (statistiškai reikšmingais arba 
tenkinančiais Akaike informacinį kriterijų AIC) žymeklių grupių dažnumų, stebėtų blokuose, kintamaisiais bei jų 
antrosios eilės sąveikomis (sandaugomis) tol, kol Hosmerio-Lemeshow'o testas pagaliau neatmeta nulinės hipotezės 
apie logistinės regresijos modelio suderinamumą (atitiktį duomenims) su reikšmingumo lygmeniu 0,05. Tam naudojama 
SAS procedūra Logistic su automatiniu, einančiu pirmyn (angl. forward) į modelį įtraukiamų kintamųjų parinkimu [19, 
2]. 
Penktasis modelis (M5) sudaromas analogiškai kaip ir modelis (M4), bet nenaudojama informacija apie tekstų 
autorius (faktorius autor). 
3. Rezultatų apžvalga  
Bendra nagrinėjamų tekstų apimtis yra 1 176 822 žodžiai, 2 434 blokai, tarp jų IT0 grupės žymekliai (žodžiai) 
pasitaikė 10 091 kartą, tai sudaro apie 0,857 % visų žodžių, vidutiniškai 4,146 atvejo bloke; LV2 grupės žodžiai 
pasitaikė 9 736 kartus, tai yra maždaug 0,827 % visų žodžių, vidutiniškai 4,000 atvejai bloke, Inag grupės žodžiai 
pasitaikė 13 621 kartą, tai yra apie 1,157 % visų žodžių, vidutiniškai 5,596 atvejo bloke. 
 
 Monika Lapėnaitė-Gedvilė, Karolina Piaseckienė, Marijus Radavičius 97 
 
1 lentelė. Parinktų modelių Pearsono atstumas ir tikėtinumo nuokrypis 
Žymeklių 
grupė 
Suderinamumo 
matas 
Modeliai 
M1 M2 M3 M4 M5 Max 
IT0 
Pearsono  
atstumas 
4,64 3,41 2,77 1,84 1,79 1 
0 % 27 % 40 % 60 % 61 % 78 % 
Tikėtinumo 
nuokrypis 
4,45 3,13 2,596 1,81 1,91 1 
0 % 30 % 42 % 59 % 57 % 78 % 
LV2 
Pearsono  
atstumas 
2,46 1,65 1,62 1,16 1,42 1 
0 % 33 % 34 % 53 % 42 % 59 % 
Tikėtinumo 
nuokrypis 
2,4 1,71 1,69 1,24 1,51 1 
0 % 29 % 30 % 48 % 37 % 58 % 
Inag 
Pearsono  
atstumas 
1,9 1,62 1,6 1,51 1,61 1 
0 % 15 % 16 % 21 % 15 % 47 % 
Tikėtinumo 
nuokrypis 
2,02 1,7 1,66 1,58 1,69 1 
0 % 16 % 18 % 22 % 16 % 50 % 
 
Pagrindiniai rezultatai apibendrinti 1-oje lentelėje. Joje pateiktas normuotas Pearsono atstumas ir tikėtinumo 
nuokrypis tarp atitinkamo aiškinamojo kintamojo (grupių IT0, LV2 ar Inag dažnumų) blokuose stebėtų reikšmių ir jų 
prognozių, sudarytų modelių (M1)–(M5) pagrindu. Normuotas Pearsono atstumas ir tikėtinumo nuokrypis yra įvertinti 
kryžminio patikrinimo metodu (angl. cross-validation) [19]. Gerai parinktam modeliui minėti suderinamumo matai 
turėtų būti artimi 1. Matome, kad nė vienas modelis šiuo atveju nėra geras. Grupės IT0 žymeklių dažnumai blokuose 
labai varijuoja, Pearsono atstumo įvertis modeliui (M1), suderintam su homogeniškumo hipoteze, viršija 4,64. Tai rodo 
didelį tekstų heterogeniškumą įvardžio „tu“ formų vartojimo atžvilgiu. Bet atsižvelgus tik į teksto autorius ir bloko ilgį, 
pavyksta paaiškinti apie 40 % jų vartojimo sklaidos (statistinio kintamumo). Papildomai į modelį įtraukus ir informaciją 
apie kitus žymeklius, pavyksta aprašyti jau apie 60 % sklaidos. Iki viršutinės ribos – 78,46 %  ≈  (1 – 1/ 4,64) 100 %   
(lentelėje ji pateikta stulpelyje Max) trūksta ne tiek daug. Svarbu paminėti, kad beveik tokio paties prognozės tikslumo, 
kaip su parinktu modeliu (M4), pavyksta pasiekti ir su modeliu (M5), kuriame visai nenaudojama informacija apie 
tekstų autorius. 
Grupių LV2 ir Inag žymeklių dažnumų kintamumas blokuose gerokai mažesnis: Pearsono atstumo įvertis 
homogeniškajam modeliui (M1) yra atitinkamai lygus 2,46 ir 1,9. 
Detaliau aptarsime IT0 grupės rezultatus. Įvardžio „tu“ formos dažniausiai naudojamos tiesioginėje kalboje, 
kreipiantis į vieną iš pašnekovų. Todėl natūralu IT0 grupės žymeklius laikyti šios kalbinės „struktūros“ skiriamuoju 
požymiu. Parinktas modelis (M4) (modelių parinkimo procedūra aprašyta 3-ioje pastaboje) turi 143 parametrus, o 
modelis (M5) turi 228 parametrus. Žemiau pateiktose simbolinėse modelių išraiškose apsiribojome tik svarbesniais 
kintamaisiais (visi jie statistiškai reikšmingi su reikšmingumo lygmeniu < 0,0001), paaiškinančiais ženklią IT0 
perteklinės sklaidos dalį: 
 
  IT0 ~ autor – ilgis_lg + autor*ilgis_lg + IA0 + IB2 – IB1 – IJ1 + LA4 – Bi6 + IQ0 + IB0*IB1 – IK4*IB2 
  + L_4*IJ1 + LE2*IJ6 + LV4*IZ1 – LT2 + …. ;        (M4) 
 
 IT0 ~ IA0 – ilgis_lg + IJ4 + IQ0 – LA4 + IJ3*LC2 – Bi6 – B22 + IA0*IJ1 – L_4*IB4 – LT2 – IA0*IJ4 
– Bi2*LC5 – LV4*IJ4 + B24*L_2 – IQ3*B26 + Bi2*B26 + Bi5*LV4 + …..    (M5) 
 
Vaizdumo dėlei prieš aiškinantįjį kintamąjį rašome minuso ženklą, jeigu pastarajam didėjant aiškinamasis kintamasis 
mažėja. Nors dauguma veiksnių modeliuose (M4) ir (M5) yra neinterpretuojami, kai kuriems veiksniams galima rasti 
natūralų paaiškinimą. Didžiausią dalį IT0 sklaidos aprašo įvardžių grupės IA0, kuri yra jungtinė grupei IT0, dažnumai. 
98 Tekstų nehomogeniškumo tyrimas naudojant žymeklius 
 
IT0 žymekliai retai naudojami sakinyje dažniau negu 1-ą kartą, tad augant vidutiniam sakinio ilgiui jų proporcija 
natūraliai mažėja. Be to, tiesioginės kalbos sakiniai yra vidutiniškai trumpesni už netiesioginės kalbos sakinius [11]. Tai 
paaiškina neigiamą ženklą prieš kintamąjį ilgis_lg. Kategorinis kintamasis autor aprašo skirtingą autorių polinkį savo 
kūriniuose (tekstuose) naudoti IT0 žymeklius (tuo pačiu ir tiesioginę kalbą), o sąveikos veiksnį autor*ilgis_lg kiek 
supaprastintai galima interpretuoti kaip autorių individualius skirtumus tarp sakinių su žymekliu IT0 ir be jo ilgių. 
Narys IQ0 atspindi tai, kad tiesioginėje kalboje daug dažniau negu netiesioginėje pasitaiko klausiamieji sakiniai. 
Veiksnys (– Bi6) (jis išlieka ir (M5) modelyje), t. y. įvardžiuotinės būdvardžio formos vartojimas, gali reikšti, kad 
tekste aptariamas svarbesnis objektas negu pašnekovai. Panašią prasmę galima būtų suteikti ir nariui (– IK4*IB2), 
rodančiam, kad be apibendrinamųjų įvardžių bloke pasitaiko ir (daug) atskiriamųjų įvardžių. Bet šie bandymai 
interpretuoti parinkto modelio veiksnius yra tik spėjimai. Apskritai, net paprasčiausių kalbos elementų adekvataus, 
pagrįsto ir prasmingai interpretuojamo prognozavimo modelio parinkimas yra sudėtingas uždavinys. Tai nėra šio darbo 
tikslas. Pateikta euristinė modelio (M4) veiksnių interpretacija tik iliustruoja kol kas kalbotyroje neišnaudotas statistinio 
modeliavimo galimybes ir leidžia iškelti hipotezę, kad skirtumai tarp šnekamosios (tiesioginės) ir rašytinės 
(netiesioginės) kalbos yra subtilesni negu rodo straipsnyje [5] pateikta bendra įvairių kalbos elementų (tekstynuose) 
stebėtų proporcijų statistika (žr. taip pat [9, 10]). 
Modelio (M5) pagrindiniai veiksniai reikšmingai skiriasi nuo modelio (M4) pagrindinių veiksnių, veiksnys LA4 
net keičia savo ženklą. Tai suprantama, nes modelio (M5), kuriame nenaudojama informacija apie autorius, dalis 
veiksnių tampa pagrindiniais todėl, kad padeda atskirti autorius, kurie dažniau už kitus autorius vartoja tiesioginę kalbą 
ir IT0 grupės žymeklius. Bet keli pagrindiniai veiksniai išlieka tie patys: IA0, (– ilgis_lg), IQ0, (– Bi6), (– LT2). Tai, 
kad modelis (M5) pasiekia beveik tokį patį prognozavimo tikslumą kaip ir (M4), rodo, kad nepanaudotą informaciją 
apie autorius praktiškai pavyksta kompensuoti tam tikrų žymeklių grupių ir jų tarpusavio sąveikų statistine informacija. 
Prielinksnių, reikalaujančių kilmininko linksnio ir susietų su vietos aplinkybe, grupei, t. y. žymeklių grupei LV2, 
parinktų modelių (M4) (193 parametrai) ir (M5) (180 parametrų) pagrindiniai veiksniai yra tokie: 
 
  LV2 ~ autor + ilgis_lg + autor*ilgis_lg – IR3 + LT2 – IR4*LT2 – IR2 – IR5 + B34*IR5 
   + IR1*IB2 – IB4 – B34 – IA0 + IQ2 – IJ5 + IA0*LV4 + … ;     (M4) 
 
  LV2 ~ ilgis_lg – IR5 + LT2 – IJ5 + LS5 – IR4*LT2 + LV5 – B34 + IR6 
   + LV4*B30 + B34*IR5 + IB3 – IQ4 – IQ1+ …  .      (M5) 
 
Visi išvardyti pagrindiniai veiksniai yra statistiškai reikšmingi su reikšmingumo lygmeniu < 0,0001. Šiuo atveju apie 
pusė pagrindinių veiksnių modeliuose (M4) ir (M5) sutampa: ilgis_lg, (– IR5), LT2, (– IJ5), (– IR4*LT2), (– B34), 
B34*IR5, IR1*IB2. Gal dėl to, kad tiriami autorių tekstai yra gana panašūs pagal grupės LV2 žymeklių vartojimą (žr. 1 
lentelę). 
Žemiau pateikti žymeklių grupei Inag, sudarytoje iš žymeklių grupių, reikalaujančių vien tik įnagininko linksnio, 
parinktų modelių (M4) (74 parametrai) ir (M5) (77 parametrai) pagrindiniai veiksniai: 
 
 Inag ~ autor + ilgis_lg + autor*ilgis_lg – IQ2 – IR4 + IB4 – IB4*L_4 – Y34 – LA2*IZ3 + IJ3*Y34 +… ; (M4) 
 
 Inag ~ ilgis_lg + Yi4 – Y34 + IB4 + LT4 + IR3*IK6 + IJ3*IJ2 + IZ1 – IB4*IR1 + … .   (M5) 
 
Visi išvardyti modelio (M4) pagrindiniai veiksniai yra statistiškai reikšmingi su reikšmingumo lygmeniu < 0,001, o 
modelio (M5) – su lygmeniu < 0,0001. 
 
 
 Monika Lapėnaitė-Gedvilė, Karolina Piaseckienė, Marijus Radavičius 99 
 
4. Išvados 
Lietuviški dvidešimt keturių autorių neanotuoti tekstai buvo padalyti į blokus po 50 iš eilės einančių sakinių ir 
tirtas šių blokų homogeniškumas pagal tam tikrų žodžių, vadinamų žymekliais, vartoseną. Žymekliai – tai tekstuose 
pakankamai dažnai pasitaikantys ir gana paprastu algoritmu identifikuojami žodžiai, žodžių formos ar kiti teksto 
elementai, glaudžiai, kaip manoma, susiję su tiriamąja kalbos funkcija, struktūra ar savybe. Pagal bendrą idėją ir paskirtį 
žymekliai geriausiai atitinka lingvistinėje tipologijoje įvestą terminą klasterinė kalbos dalis [24]. Klasterinėms kalbos 
dalims nekeliami jokie išankstiniai kokių nors kalbos struktūrų reikalavimai, jos apibrėžiamos remiantis vien tik jų 
pasiskirstymu tiriamajame tekstyne. Buvo pasirinktos trys žymeklių grupės: IT0 – visos įvardžio „tu“ formos, jos 
siejamos su tiesiogine kalba, LV2 – prielinksniai, reikalaujantys kilmininko linksnio ir susieti su vietos aplinkybe, ir 
jungtinė grupė Inag, jungianti visas žymeklių grupes, susietas su įnagininko linksniu. Šioms žymeklių grupėms atliktas 
jų pasiskirstymo blokuose tyrimas rodo, kad tekstai tų grupių atžvilgiu yra gana nehomogeniški. Perteklinės (angl. 
excessive) sklaidos dalis skirtingoms žymeklių grupėms skiriasi ir svyruoja nuo 47 % (žymeklių grupė Inag) iki 78 % 
(žymeklių grupė IT0). Kadangi žymeklių grupes sudaro labai dažni, funkciniai žodžiai, galima daryti prielaidą, kad 
tekstai yra gana nehomogeniški ir pagal kalbos struktūrų vartoseną, kitaip tariant, yra funkciškai nehomogeniški. 
Ženklią tiriamų žymeklių grupių sklaidos blokuose dalį pavyksta paaiškinti naudojant tekstų autorystės požymį 
(modelis (M2)) bei papildomą informaciją apie blokų ilgį (modelis (M3)), o taip pat informaciją apie kitų žymeklių 
grupių pasitaikymo blokuose dažnumus (modelis (M4)). Kai kuriais atvejais beveik tokį pat, o kartais ir geresnį 
prognozavimo tikslumą kaip modelyje (M3) pavyksta pasiekti naudojant vien informaciją apie blokų ilgį ir kitų 
žymeklių grupių dažnumus (modelis (M5)). Vadinasi, žymeklių grupės yra tarpusavyje statistiškai susijusios, ir tos 
sąsajos bent iš dalies sietinos su autoriaus preferencijomis ir pasirinkimu. Nors dauguma veiksnių, įtrauktų į modelius 
(M4) ir (M5), yra neinterpretuojami, kai kuriems jų galima rasti natūralų paaiškinimą. 
Kadangi šiame tyrime yra naudojami neanotuoti tekstai ir skaičiuojant pasitaikymo dažnius blokuose nenaudojama 
jokia informacija apie žodžių juose tvarką, tai gauti rezultatai liudija, kad tyrimai, kurie remiasi vien bendra trigramų 
(n-gramų) ir kita sakinių apribota informacija arba ištisine, tekstų gretimumą ignoruojančia tekstynų statistika, 
neišnaudoja reikšmingos dalies statistinės informacijos. Į statistinį tekstų nehomogeniškumą, perteklinę sklaidą reikėtų 
atsižvelgti darant statistines išvadas. 
Aktualus ir sudėtingas tinkamų žymeklių (grupių) parinkimo ir jų susiejimo su svarbiais kalbos elementais 
uždavinys šiame darbe nespendžiamas. Jis turėtų remtis anotuotų tekstų statistine analize. 
Literatūra 
1. Abney S. 1996: Statistical methods and linguistics. In: The Balancing Act: Combining Symbolic and Statistical Approaches to 
Language, MIT Press, Cambridge, p. 1–26. 
2. Agresti A. 2002: Categorical Data Analysis, Wiley & Sons. 
3. Brasiūnaitė J. 2010: Straipsnių antraščių tekstų heterogeniškumas, Žurnalistikos tyrimai, 3, p. 79–98. 
4. Callison-Burch Ch. and Osborne M. 2003: Statistical Natural Language Processing. In: A Handbook For Language Engineers, (ed. 
Ali Farghaly), CSLI Publications, p. 1–29. 
5. Dabašinskienė I. 2009: Šnekamosios lietuvių kalbos morfologinės ypatybės, Acta Linguistica Lithuanica, LX, p. 1–15. 
6. Johnson D.E. 2009: Getting off the GoldVarb Standard: Introducing Rbrul for Mixed-Effects Variable Rule Analysis, Language 
and Linguistics Compass, 3/1, p. 359–383. 
7. Kapočiūtė-Dzikienė J., Utka A., Šarkutė L. 2014: Seimo posėdžių stenogramų tekstynas autorystės nustatymo bei autoriaus 
profilio sudarymo tyrimams, Kalbotyra, 66, p. 27–45. 
8. Lapėnaitė-Gedvilė M., Radavičius M., Piaseckienė K. 2014: Dažnos žodžių formos ir linksnių vartojimas. In: Informacinės 
technologijos, KTU, Kaunas, p. 156–160. 
9. Leonavičienė A. 2005: Spaudos tekstų heterogeniškumas funkcinių stilių sandūros aspektu, Kalbotyra, 55 (3), p. 38–46. 
10. Leonavičienė A.  2006:  Tiesioginė šnekamojo stiliaus kalba – spaudos tekstų konversacionalumo požymis, Filologija, 11, p. 48–
56. 
11. Leonavičienė A. 2010: Sakinių ilgis – publicistinio ir šnekamojo stiliaus sandūros tekstuose požymis, Kalbotyra, 62 (3), p. 95–
107. 
12. Mandelbrot B. B. 1953: An information theory of the statistical structure of language. In: Communication Theory, (ed. 
W. Jackson), London, p. 486–502. 
13. Paolillo J.C. 2002: Analyzing Linguistic Variation, CSLI Publications, Stanford. 
14. Piaseckienė K. 2014: Statistiniai metodai lietuvių kalbos sudėtingumo analizėje. Fizinių mokslų (matematikos) daktaro 
disertacija. Vilnius, Vilniaus universitetas. 
15. Riloff E. 1995: Little Words Can Make a Big Difference for Text Classification. In: Proceedings of the 18th Annual International 
ACM SIGIR Conference on Research and Development in Information Retrieval, Association for Computing Machinery, New 
York, p. 130–136. 
100 Tekstų nehomogeniškumo tyrimas naudojant žymeklius 
 
16. Rimkutė E., Grigonytė G. 2006: Automatizuotas lietuvių kalbos morfologinio daugiareikšmiškumo ribojimas, Kalbų studijos, 9, 
p. 30–37. 
17. Rimkutė E.,  Daudaravičius V. 2007: Morfologinis dabartinės lietuvių kalbos tekstyno anotavimas, Kalbų studijos, 11, p. 30–35. 
http://donelaitis.vdu.lt/publications/Rimkute_2007.pdf. 
18. Saracevic T.  1995: Evaluation of evaluation in information retrieval. In: SIGIR '95 Proceedings of the 18th annual international 
ACM SIGIR conference on Research and development in information retrieval, Association for Computing Machinery, New 
York, p. 138–146. 
19. SAS Institute Inc. 2013: SAS/STAT ® 13.1 User’s Guide. Cary, NC: SAS Institute Inc. 
20. Stamatatos E., Fakotakis N., Kokkinakis G. 2000: Text Genre Detection Using Common Word Frequencies. In: COLING '00 
Proceedings of the 18th conference on Computational linguistics,Vol. 2, Association for Computational Linguistics, Stroudsburg, 
p. 808–814. 
21. Utka, A. 2005a: Labai dažnų lietuvių kalbos žodžių ir žodžių formų ypatybės, Lituanistica, 1(61), p. 48–55. 
22. Utka A. 2005b: Statistinis tekstų funkcijų nustatymas, Žmogus ir žodis: didaktinė lingvistika, 7(1), p. 22–25. 
23. Utka A. 2006: Common words as indicators of text functions. Prace Bałtystyczne, 3, p. 213–224. 
24. Wälchli B. 2009: Distributional Parts of Speech. In: Transalpine Typology Meeting, University of Bern, 
Bern.http://attach.matita.net/caterinamauri/sitovecchio/1389216084_Waelchli-parts-of-speech-TTM.pdf. 
25. Zipf G. K. 1935: The psycho-biology of language: an introduction to dynamic philology, Houghton Mifflin, Boston. 
26. Žalkauskaitė G. 2011: Idiolekto požymiai elektroninių laiškų leksikoje, Kalbotyra, 63(3), p. 149–164. 
27. Žalkauskaitė G. 2012: Idiolekto požymiai elektroniniuose laiškuose. Humanitarinių mokslų daktaro disertacija. Vilnius: Vilniaus 
universitetas. 
28. Žilinskienė V. 2005: Daiktavardžio ir jo gramatinių formų vartojimo dažnis lietuvių kalbos stiliuose, Kalbos istorijos ir 
dialektologijos problemos, 1, p. 379–393. 
ANALYSIS OF TEXT NON-HOMOGENEITY USING MARKERS 
Monika Lapėnaitė-Gedvilė, Karolina Piaseckienė, Marijus Radavičius 
 
Abstract. The aim of the paper is to assess the distributional non-homogeneity of texts in the usage of functional words and 
other linguistic units. Our empirical study is based on recommended school fiction works taken from a digital library at 
http://ebiblioteka.mkp.emokykla.lt. Sets of frequent word forms, called markers, are made, and their frequency counts in blocks of 50 
successive sentences are calculated. The frequency counts of the markers show significant excess variability (overdispersion) with 
respect to a text homogeneity model usually assumed in linguistics. For chosen markers, different kinds of hierarchical binomial 
logistic regression models with the author's identifier, the block length and the frequency counts of the remaining markers as 
explanatory variables are fitted to the block data in order to explain the observed overdispersion of the markers chosen. 
 
Keywords: statistical linguistics, over-dispersion, deviance, binomial logistic regression, functional words. 
